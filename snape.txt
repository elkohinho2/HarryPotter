Severus Snape je literární postava z románů o Harrym Potterovi spisovatelky Joanne K. Rowlingové. Je považován za hlavního tragického hrdinu celé literární série. Narodil se 9. ledna 1960 čarodějce Eileen Prince-Lloydové, provdané Snapeové a mudlovi Tobiasi Snapeovi, má tedy jen z poloviny čistou krev. Patnáct let byl profesorem lektvarů na bradavické Škole čar a kouzel, šestnáctý rok vyučoval Obranu proti černé magii. Je nejméně oblíbeným profesorem Harryho Pottera, ke kterému se od začátku chová s despektem a záští.

Severus Snape má podle popisu sinalou pleť, studené černé oči, hákovitý nos, mastné černé vlasy po ramena a žluté zuby. Obléká se výhradně do dlouhého černého hábitu, ve kterém připomíná „přerostlého netopýra“, jak mu s oblibou říkají studenti Nebelvíru, zejména Seamus Finnigan. Ve filmu ho hraje Alan Rickman.

Jméno Severus je stejně jako jména jiných postav odvozeno z latiny, znamená přísný – na rozdíl od ostatních latinských jmen šlo ale o poměrně běžné středověké jméno. Příjmení Snape je odvozeno od jména malé vesnice v hrabství Suffolk, možná je i souvislost s anglickým slovesem snappy (kousavý, nevrlý).